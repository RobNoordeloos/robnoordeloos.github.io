---
layout: post
title:  "rode oortjes"
date:   2018-12-01 12:00:01 +0100
categories: carina blogs
author: Carina Noordeloos
permalink: /:categories/:title.html
---
‘Email bericht: ‘Hoi. Ik zie dat je blogt. Vraagje. Lees je ook erotische romans?’

Ik keek schielijk om me heen, alsof iedereen die om me heen zat aan mij kon zien wat mij gevraagd werd. Zal wel weer spam zijn, dacht ik.

Één augustus. Het was warm in Nederland toen ik deze nogal hete vraag in mijn postvak vond. In eerste instantie negeerde ik het, maar in mijn achterhoofd bleef een stemmetje nieuwsgierig op mij inpraten.

Vijf augustus. Het stemmetje in mij bleef maar om aandacht vragen, tijd voor actie dus.

‘Hoi Sara, ik heb ze wel gelezen… <i>(leugenaar! roept de stem meteen)</i>… mag ik vragen waarom je dat vraagt?’

Of ik het boek dat zij geschreven heeft wil lezen en of ik daar dan een blog over wil schrijven. Ja, dat wil ik wel, maar ik garandeer niets, ik wil het eerst lezen en dan kijken of het mij aanspreekt. Stuur maar door.

En zo begint mijn contact met mijn mysterie fan. 'Mysterie fan', hoor ik je denken? Wie is zij? Misschien is zij wel een hij, want schrijft onder een pseudoniem, namelijk als Sara Sparkel. Bekt overigens wel lekker.

‘Maar, waarom ik? Er zijn zoveel bloggers.’

<i>‘Ik was je toevallig op facebook tegengekomen en heb een aantal leuke blog van je gelezen. Je schrijft uit je hart en daar hou ik van. Als ik in je blog lees ben ik direct mee in wat je zegt, dat is talent. Ik was heel blij dat je interesse had in mijn boek en hoop dat je ervan genoten hebt.’</i>

Nou, zeg daar dan maar eens nee tegen. Enigszins gevleid door haar woorden begin ik aan de opdracht.

<div style="margin:0 10px 10px 0"><img src="/assets/rode oortjes 1.jpg"/></div>

<i><b>Geketend Leven</b> gaat over de over de eenentwintigjarige Valerie Grind. Zij onderneemt een lange reis van Californië naar New York. Valerie wil een nieuw leven beginnen om haar duistere verleden achter te laten. Als haar auto het onderweg begeeft ontmoet zij de arrogante en mysterieuze Lucas. Hij is gewend altijd zijn zin te krijgen. De twee voelen zich onmiddellijk tot elkaar aangetrokken, maar de controle verliezen is voor beiden onmogelijk. Hun magnetische aantrekkingskracht zorgt ervoor dat zij hun grenzen willen verleggen, maar zijn fantasieën zijn haar nachtmerries.</i>

Om meer over de schrijfster Sara en haar drijfveren te weten te komen besluit ik haar een interview af te nemen. Hieronder een beknopte samenvatting daarvan.

Sara Sparkel is een verzonnen naam. Zij is 37, houdt van schrijven en geniet van de simpele dingen in het leven. Omschrijft zichzelf als een naïeve dromer. Leest zelf niet veel, heeft geen favoriete schrijver/ster, is vooral fan van actiefilms. In de belangstelling staan wil ze niet, zij hoeft niet herkend te worden, het gaat puur om het schrijven. Een foto van haar publiceren is taboe.

Ik probeer te begrijpen waarom zij onder een pseudoniem schrijft. Dat zij graag schrijft en niet in de belangstelling wil staan vind ik een te gemakkelijk antwoord. Ik vraag door en zoek naar een diepere reden. Uiteindelijk besluit zij zich bloot te geven.

Sarah is een jonge moeder met twee kindjes. Zij begon te schrijven toen zij in een depressieve periode zat. Zij is een enorme denker die veel tegenslagen op haar pad heeft gehad. Sara stopt veel van haar persoonlijke ervaringen in het verhaal. Zo is de manier waarop Valerie (een van de hoofdpersonen van haar verhaal) met haar demonen omgaat dezelfde als die Sara toepast, namelijk situaties bevechten en zich afsluiten van emoties. De heftige erotische scènes zijn verzonnen. Het schrijven heeft haar enorm geholpen om zich beter te voelen, al denkt zij ook dat het een soort vluchten is. Zij houdt net als Valerie niet van aandacht. Daarnaast zijn Sara’s ouders vrij katholiek en wil zij hun geen hartaanval bezorgen. Het is namelijk geen zedig boekje, maar het is wel een verhaal dat met passie geschreven is.

<div style="margin:0 10px 10px 0"><img src="/assets/rode oortjes 2.jpg"/></div>

Natuurlijk brandt mij de vraag op de lippen waar het verschil voor haar ligt tussen erotiek en porno. Ik ken namelijk de uitspraak: bij erotiek gebruik je alleen het veertje, bij porno neem je meteen de hele kip.

‘Porno is pats boem en klaar, zonder verhaallijn of logica. Zelf ben ik geen porno liefhebber. Erotiek is een intens verhaal waar je het gehele leven van de personages duidelijk kan volgen, de aantrekkingskracht kan voelen met alles wat erbij hoort.’ Aldus Sara.

Af en toe schrik ik van de schuttingtaal die zij in haar boek hanteert en snap daardoor dat ze anoniem wil blijven. Maar wanneer wordt iets plat of ordinair? Wat is prikkelend?

Is dit een les die op mijn pad kwam? Moet ik in mijn boek dat ik aan het schrijven ben misschien ook iets meer het randje zoeken, zodat het gaat schuren? Bedoelden ze dat op de schrijversvakschool? Waar een klasgenoot mij de tip gaf dit soort scènes vooral ‘s nachts te schrijven vergezeld van de nodige alcohol en/of een pilletje. Ook Sara schrijft vooral ’s nachts, omdat haar jonge kinderen overdag alle aandacht vragen. Ook aan haar stel ik de vraag hoe zij in de juiste stemming komt om al seksscènes te schrijven. Dat gaat gewoon vanzelf, antwoordt ze. Al zullen haar guilty pleasures, naast wijn-chocolade-slagroom, haar daarbij wellicht een dienst bewijzen.

<div style="margin:0 10px 10px 0"><img src="/assets/rode oortjes 3.jpg"/></div>

Wat zegt dit over mijzelf? Moet ik het ongemakkelijke gemakkelijk maken, grenzen verleggen, shockeren? Of is het toch meer mijn stijl om een en ander meer aan de verbeelding over te laten in plaats van het plat beschrijven van situaties?

Nieuwsgierig geworden naar Geketend Leven en niet vies van (zeer) erotische scenes, dan is dit boek wellicht iets voor jou. De cliffhanger zal je denk ik bijblijven.

Het E-book ‘Geketend Leven’, door Sara Sparkel beslaat maar liefst 345 bladzijden en kost 5,99 euro. Het is te bestellen via bol.com of <a href="http://bit.ly/2A002Be">Kobo</a>.

Ik las het boek in één ruk uit, af en toe om me heen kijkend en soms met rode oortjes.

<div style="margin:0 10px 10px 0"><img src="/assets/Carina - profiel 2019.jpg" alt="Carina Noordeloos" width="100"/></div>
